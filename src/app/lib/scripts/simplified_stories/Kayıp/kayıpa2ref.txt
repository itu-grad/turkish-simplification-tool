Bir çanta insanın yaşamını değiştirebilir mi?
Kemal askerden döndü. O zaman elinde sadece lise diploması ve bir de ehliyeti vardı. Şimdi ne yapacaktı, bilmiyordu. Aile dostları babasıyla konuşmuştu. Bu oğlanı en azından memur yapalım, tanıdıklarımız var, ona otobüs işletmelerinde iş versinler. Kimse Kemal’e bunu sormadı. İş bulmak, onun durumundaki bir genç için büyük bir sorundu. Ayrıca aile dostları bu oğlana iş bulmuştu, bir süre sonra onu bir “iyi aile kızı” ile evlendireceklerdi. Bu çok açıktı. Kemal aptal bir delikanlı değildi. Onun hakkında gizlice neler konuşuyorlar, anlıyor; sessiz hazırlıkları seziyordu. Ama bunları umursamıyordu. Biliyordu, kendi başına bir şey yapamazdı. Ayrıca annesi ve babası sakin bir dünya kurmuştu. O da yalnızca aynı sakin dünyayı kurmak istiyordu. Kayıp Eşyalar Bürosundaki işine bu düşünce ve duygularla girdi. İnsanlar her zaman otobüslerde bir şeyler unuturdu. Eşyaların sahipleri bir süre sonra eşyalar için gelirdi. O zamana kadar bu eşyalar büroda beklerdi. İş çok kolaydı, bir haftada öğrendi. Şoförler her akşam ve her sabah garaja döner, otobüslerini kontrol eder, otobüslerdeki eşyaları büroya getirirlerdi. Kemal, bir forma şoförlerin numaralarını, otobüs numarasını ve saatini yazardı. Sonra şoförler hemen bürodan çıkar, Kemal’i eşyalarla yalnız bırakırlardı. İnsanlar en çok şemsiyelerini unuturdu. Tabii kış aylarında. Şemsiyeler için büroda özel bir bölüm vardı. Özellikle siyah erkek şemsiyeleri için. Onun dışında insanlar inanılmaz şeyler unutuyorlardı. Televizyon anteni, bozuk ev aletleri (en çok ütü, ne garip!), yeni giysiler, yün ipler, elektronik öğrencilerinin malzemeleri, ders kitapları, dergiler, her şey… İnsanların tüm eşyalarından, her şeyden birer parça. Şoförler bazen yiyecek de bulurlardı. O zaman bu yiyecekleri büroda yer ya da çöpe atarlardı. Kemal, depoya kaldırmadan önce forma kayıp eşyanın özelliklerini yazar ve sadece o zaman düşünürdü. Onun dışında Kemal’in işinde her şey otomatikti. Zaten bu eşyaların çoğu fazla ilginç olmuyordu. Ama bir gün…
Kemal’in işteki altıncı ayıydı. Nisanın ortaları. Güneşli havalar, önümüzdeki sıcak yaz günlerini haber veriyordu. O akşamüstü bir çanta geldi. Şoför çantanın içine bir bakmış, önemli bir şey yok, demişti. Siyah, ucuz, altı kahverengi deri, bayan çantası. Kemal, çantanın içindeki eşyaların listesini yapmak için çantayı açtı, eşyaların kokusu Kemal’i etkiledi. Belliydi, bu çanta çok güzel bir kıza aitti. Güzel kızlar güzel kokardı, ama tersi de mümkündü, bu sevimsiz düşünceyi hemen kafasından attı. Çantadaki eşyaları güzelce masanın üzerine koydu. Bir kitap (Korkuyu Beklerken, Bütün Öyküleri Oğuz Atay), bir parfüm (Adidas), bir ajanda (küçük, siyah plastik kaplı), fotokopiler (İngilizce notlar), küçük bir makyaj çantası. Hepsi buydu. Kemal bunları dikkatle forma yazdı. Sonra eşyalara bir daha baktı. Bunların sahibi genç kız nasıl biri, merak etmeye başladı. Bu kız hakkında hayallere dalmak istemiyordu. Böyle boş hayaller, ona uygun değildi. Kendini kötü hissedecekti. Eşyaları çantaya geri koydu, kitabı da kendi dolabına, diğer kitapların yanına koydu. Bütün gün canı sıkılıyordu. Bu yüzden bürodaki kitapları ayırıyor, bazılarını okuyor, sonra depodaki yerlerine koyuyordu. Ertesi gün, öğlene kadar öykülerin yarısını okumuştu ve öykülerin birçoğunu sevmişti. Depodaki her kitabı sonuna kadar okuyamıyordu, ama bu kitap Kemal’in çok hoşuna gitmişti. Çizgi roman okur gibi heyecanla okumuştu. Öğleden sonra kitabın devamını da bitirdi. Akşamüstü birden, kız çantası için gelecek, diye düşündü. Ama genellikle kimse bu eşyaları almak için gelmiyordu. Belki nerede unuttular hatırlamıyorlardı, belki de böyle bir büroyu bilmiyorlardı. Ama Kemal’e göre kız, bu kocaman çantayı arayacaktı. Tuvalete gitti, saçlarını taradı. Bir süre aynada kendisine baktı. Yakışıklı mıyım? Bilmiyordu. Çantanın sahibi kız ertesi gün de gelmedi. Bir sonraki gün de. Hafta sonu geçti. Kemal içinde bir umutla işe geliyordu. Her gün temiz gömlek giyiyor, her sabah özenle tıraş oluyordu. Kız, daha sonraki günler de gelmedi. Kemal emindi, artık hiçbir zaman gelmeyecekti. Böyle umutsuz durumlarda çantayı çıkarıyor, kızın parfümünü hafifçe sıkıyor, kokluyordu. Bu gerçekten iyi geliyordu.
Kemal bir gün anladı, bu hayaller dayanılmaz bir tutkuya dönüşmüştü, buna bir son vermek gerekiyordu. Bu kızı hiç görmemişti, ama şimdi ona âşıktı. Bu saçma bir şeydi. Buna kesinlikle bir son vermek gerekiyordu. Akşam olmuştu. Depodaki eşyalara baktı. İnsanlar bu eşyaları unutmuş, burada bırakmışlardı. Eşyalar, uzun zamandır sahiplerini bekliyorlardı. Kendisi de onlar gibiydi işte. Onlardan ne farkı vardı? Bu düşünceler büyüdü ve onu ilginç bir noktaya getirdi: Kız buraya gelmiyor, o zaman Kemal, kıza gidecekti. Kimdi, nerede yaşıyordu, neye benziyordu bilmiyordu, ama hepsini öğrenebilirdi.
Çantayı raftan aldı ve masasına döndü. Çantanın içindeki eşyaları çıkardı, bir dedektif gözüyle tekrar inceledi. İşte parfüm, makyaj çantası, fotokopiler ve ajanda! İlk gün ajandaya bakmış, bir ad ya da adres bulamamıştı.
Ajanda üzerinde iki gün çalıştı. Çok az şey öğrenebildi. Birçok sayfa boştu. Notlarda bazı randevular ve işler vardı. En son not, iki hafta öncesinin cumartesi günündeydi; 14:00 Süheyla, Fıstık Pub. Kemal ajandaya daha önce böyle bakmamıştı, bu yüzden üzgündü. O zaman gider, Fıstık Pub’ı bulur ve orada kızı beklerdi. Onu bulmak istiyordu. Önemli bir başka bilgi de bir dershane ücretiydi. Ama dershanenin adı yoktu. Fotokopilerden anladı, bir dil dershanesiydi. Hafta sonuna kadar planlar yaptı. Dershaneyi aramak, iyi bir başlangıç olabilirdi. Kız çantayı otobüste unutmuştu. O otobüs hattı üzerinde araştırma yapacaktı. Tüm dershanelere gidecek, ücretlerini öğrenecekti. Doğru yeri bulacaktı. Şanslıydı, hafta sonu hava güneşliydi. Şu çingenelerden bir demet çiçek almak ve Fıstık Pub’daki sevgilisine gitmek… Bunu ne kadar çok isterdi! Ama buna daha çok vardı. Zevkli bir gün geçirdi. Birçok dershaneden fiyat almıştı. Kafelere bakmış, eski kitapçıları dolaşmıştı. Herkes sokaklardaydı. Aklında yoktu ama Oğuz Atay’ın bir kitabını almıştı. Şimdi kitap elinde, hayal kuruyordu: Kafede kızla kitaplardan, Oğuz Atay’dan konuşacaklardı. En çok onu severim. Evet, bütün kitaplarını okudum. Siz de mi İngilizce kursuna gidiyorsunuz? Ben çalışıyorum, bu yüzden hafta sonu gidiyorum. O gün o haftanın tüm parasını harcadı, bu yüzden ertesi gün evde kalmaya karar verdi.
Sonraki hafta hep kitap okudu ve düşündü. Kitapları okuyor, bazen yoruluyor ve dershane fiyatlarına bakıyor, gelecekteki sevgilisi şu anda hangisinde, tahmin etmeye çalışıyordu. Bir yandan da dershane ücretleri uygun gelmeye başlamıştı. İngilizce öğrenmek ve böylece daha iyi bir işe girmek… İşte o zaman kızın karşısında utanmazdı. Doğrusu, yabancı bir dil öğrenmek kendisi için de iyi olacaktı. Belki yeni bir işe girerdi. Turizm şirketi örneğin! Kesinlikle dil bilmek gerekiyordu. Kemal, bu düşünceyi sevdi. Her şeyi hesaplamıştı. Hemen iş değiştirmek gerekmiyordu, başka şeyler de yapabilirdi. Örneğin üniversite sınavına girebilirdi. Belki çok çalışır ve açık öğretimi kazanabilirdi. Açık öğretimde okula gitmek gerekmiyordu, böylece hem işine devam eder hem de okurdu. Çok heyecanlıydı. İngilizce öğrenmek ve üniversite mezunu olmak… İşte o zaman bu kayıp eşyalar bürosuna gerek yoktu. Bütün bu düşüncelerle rafların önünde duruyor, tuhaf bir sevgi ile eşyalara bakıyordu. Böyle anların birinde…
Evet, böyle anların birinde biri geldi. Bir adam. Kendisi gibi esmer… Aynı boyda… Bir çanta soracaktım. Eşim otobüste unutmuş. Siyah, altı kahverengi deri bir çanta. İçinde değerli bir şey yokmuş. Bir kitap, ders notları, makyaj malzemeleri…
Kemal birden fark etti: Bu güzel rüya bir kâbusa dönüşüyordu. Şimdi, Kayıp Eşyalar Bürosu’nun koridoru, çocukluğunun korku tüneliydi. Depodan çantayı çıkardı, adama verdi. Çok yorgundu. Parmaklarının ucundaki çantayla vedalaşıyordu. Çantanın içinde hayalleri vardı, bu belliydi. Planları, sevgilisi, geleceği, kokusu vardı. İnsan bu kadar aptal olabilir miydi? Çok üzgündü, formu unuttu. Adam formu imzalamamıştı. Kemal de adam bir an önce oradan gitsin istemişti. Bu adamı ve kadını tanımak istemiyordu. Çünkü biliyordu; Kemal “o adam” değildi. Kayıp Eşyalar Bürosu’nda çalışacak ve bu hiç değişmeyecek… Bunları biliyordu. Çanta, Kemal’e yaşam vermişti. Adam, hayalleri o çantanın içine koymuş, götürmüştü. Yağmur yağıyordu. Kemal, bir geleceğe doğru, mutsuzluğa doğru yürüyordu. Birden öyküleri düşündü, üzüldü. O kitaptaki tüm öyküleri yaşamış ve bitirmişti. Sıra son öyküdeydi. Onun elbiseleri de şimdi benim üzerimde. Kayıp Eşyalar Bürosu’ndaki bir memurun, Kemal’in üzerinde. Benim üzerimde. Anlıyordu; istekleri, planları, geleceği, yaşamı çok uzaktaydı… Babasının istekleri, geleceği de ve onun babasının da…
Onun elbiseleri şimdi benim üzerimde. Adresim Kayıp Eşyalar Bürosu.