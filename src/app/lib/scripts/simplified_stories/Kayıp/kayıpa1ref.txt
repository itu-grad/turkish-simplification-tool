Bir çanta insanın yaşamını değiştirebilir mi?
Kemal askerden döndü. O zaman sadece lise diploması ve ehliyeti vardı. Aile dostları babasıyla konuştu. Arkadaşlarımız var, Kemal’e otobüs işletmelerinde iş versinler, dediler. Hiç kimse Kemal’e bunu sormadı. İş bulmak, onun gibi bir genç için büyük bir sorundu. Ayrıca biliyordu, işten sonra da “iyi bir kızla evlensin” diye düşünüyorlardı. Bu çok açıktı. Kemal aptal bir delikanlı değildi. Onun hakkında gizlice neler konuşuyorlar, bunu biliyordu. Ne hazırlıklar yapıyorlar, anlıyordu. Ama bunlara önem vermiyordu. Ayrıca o da evlenmek ve sakin bir dünya kurmak istiyordu. Tıpkı annesi ve babası gibi. Kayıp Eşyalar Bürosundaki işine bu düşünce ve duygularla girdi. İnsanlar her zaman otobüslerde bir şeyler unutuyordu. Eşyaların sahipleri bir süre sonra eşyalar için geliyordu. O zamana kadar bu eşyalar büroda bekliyordu. İş çok kolaydı. Bir haftada işi öğrendi. Şoförler her akşam ve her sabah garaja dönüyorlar ve otobüslerini kontrol ediyorlardı. Bazı yolcular otobüste eşyalarını unutuyordu. Şoförler bu eşyaları büroya getiriyorlardı. Kemal, bir forma şoförlerin numaralarını, otobüs numarasını ve saatini yazıyordu. Sonra şoförler bürodan çıkıyor, Kemal’i eşyalarla yalnız bırakıyorlardı. İnsanlar en çok şemsiyelerini unutuyorlardı. Tabii kış aylarında. Şemsiyeler için büroda özel bir bölüm vardı. Onun dışında insanlar otobüslerde inanılmaz şeyler unutuyorlardı. Bozuk ev aletleri (en çok ütü, ne garip!), yeni giysiler, yün ipler, elektronik öğrencilerinin malzemeleri, ders kitapları, dergiler, her şey… İnsanların tüm eşyalarından bir parça. Şoförler bazen yiyecek de buluyorlardı. O zaman bu yiyecekleri büroda yiyorlar ya da çöpe atıyorlardı. Kemal, depoya kaldırmadan önce forma kayıp eşyanın özelliklerini yazıyor ve sadece o zaman düşünüyordu. Bunun dışında Kemal’in işinde her şey otomatikti. Zaten buradaki birçok eşya ilginç değildi. Ama bir gün…
Kemal’in işteki altıncı ayıydı. Nisanın ortaları. Güneşli havalar, sıcak yaz günlerini haber veriyordu. O akşamüstü bir çanta geldi. Şoför çantanın içine baktı, önemli bir şey yok, dedi. Siyah, ucuz, altı kahverengi deri, kadın çantası. Kemal, çantanın içindeki eşyaların listesini yapmak için çantayı açtı. Eşyaların kokusu Kemal’i etkiledi. Belli, bu çanta çok güzel bir kıza aitti. Güzel kızlar güzel kokuyordu, ama tersi de mümkündü. Çantadaki eşyaları güzelce masaya koydu. Bir kitap (Korkuyu Beklerken, Bütün Öyküleri Oğuz Atay), bir parfüm (Adidas), bir ajanda, fotokopiler (İngilizce notlar), küçük bir makyaj çantası. Hepsi buydu. Kemal bunları dikkatle forma yazdı. Sonra eşyalara bir daha baktı. Merak ediyordu: Bunların sahibi genç kız nasıl biri? Bu kız hakkında hayallere dalmak istemiyordu. Böyle boş hayaller ona uygun değildi. Kendini kötü hissediyordu. Eşyaları çantaya geri koydu. Ama kitabı kendi dolabına, diğer kitapların yanına koydu. Bütün gün canı sıkılıyordu. Bu yüzden kitapları ayırıyor, bazılarını okuyordu. Sonra depodaki yerlerine koyuyordu. Ertesi gün, öğlene kadar öykülerin yarısını okudu. Birçok öyküyü sevdi. Bu kitap Kemal’in çok hoşuna gitti. Heyecanla okudu. Öğleden sonra kitabın devamını bitirdi. Akşamüstü birden, kız çantası için gelecek, diye düşündü. Tuvalete gitti, saçlarını taradı. Bir süre aynada kendisine baktı. Yakışıklı mıyım? Bilmiyordu. Çantanın sahibi kız ertesi gün de gelmedi. Bir sonraki gün de. Hafta sonu geçti. Kemal umutla işe geliyordu. Her gün temiz gömlek giyiyor, her sabah özenle tıraş oluyordu. Kız, daha sonraki günler de gelmedi. Kemal, böyle umutsuz durumlarda çantayı çıkarıyordu. Kızın parfümünü biraz sıkıyor, kokluyordu. Bu ona iyi geliyordu.
Kemal bir gün anladı, bu hayaller onun için artık bir tutkuydu. Bu kızı hiç görmedi, tanımıyordu, ama şimdi ona âşıktı. Bu çok saçma, diye düşündü. Buna kesinlikle bir son vermek gerekiyordu. Diğer eşyalara baktı. Eşyalar, uzun zamandır sahiplerini bekliyorlardı. Kendisi de onlar gibiydi. Düşündü: Kız buraya gelmiyor, o zaman Kemal kıza gitsin. Kim? Nerede yaşıyor? Neye benziyor? Bilmiyordu.
Birden aklına çanta geldi. Çantayı aldı ve masasına döndü. Çantanın içindeki eşyaları çıkardı. Bir dedektif gibi tekrar inceledi. Bir ad ya da adres yoktu. Çok az bilgi vardı. Birçok sayfa boştu. En son not, iki hafta önceki cumartesi günü içindi; 14:00 Süheyla, Fıstık Pub. Onu bulmak istiyordu. Önemli bir başka bilgi, bir dershane ücretiydi. Ama dershanenin adı yoktu. Fotokopilerden anladı: bir dil dershanesiydi. Hafta sonuna kadar planlar yaptı. Dershaneyi aramak, iyi bir başlangıçtı. Doğru dershaneyi bulmak istiyordu. Şanslıydı, hafta sonu hava güneşliydi. Zevkli bir gün geçirdi. Birçok dershanenin ücretini öğrendi. Kafelere baktı, eski kitapçıları dolaştı. Herkes sokaklardaydı. Aslında aklında yoktu ama bir kitap aldı. Oğuz Atay’ın kitabıydı bu. Bu da planın bir parçası, diye düşündü. Bir gün kızla görüşecek ve o zaman kitaplardan, Oğuz Atay’dan konuşacaklardı. En çok onu seviyorum. Evet, bütün kitaplarını okudum. Siz de mi İngilizce kursuna gidiyorsunuz? Ben çalışıyorum, bu yüzden hafta sonu gidiyorum. O gün o haftanın tüm parasını harcadı, bu yüzden ertesi gün evde kaldı.
Sonraki hafta hep kitap okudu ve düşündü. Kitapları okuyor, bazen yoruluyor ve dershane ücretlerine bakıyordu. Hayalindeki sevgilisi şu anda hangi dershanedeydi? Doğrusu, yabancı bir dil öğrenmek kendisi için de iyiydi. Sonra yeni bir iş bulmak mümkündü… Turizm şirketi örneğin! Kesinlikle dil bilmek gerekiyordu. Kemal, bu düşünceyi sevdi. Hemen iş değiştirmek gerekmiyordu, başka şeyler de mümkündü. Örneğin üniversite sınavına girmek ve açık öğretimde okumak. Hem çalışacak hem okuyacaktı. Çok heyecanlıydı. İngilizce öğrenmek ve üniversite mezunu olmak… İşte o zaman bu kayıp eşyalar bürosuna gerek yoktu. Bu düşüncelerle rafların önünde durdu. Garip bir sevgi ile eşyalara baktı. Böyle anların birinde…
Evet, böyle anların birinde biri geldi. Bir adam. Kendisi gibi esmer… Aynı boyda… Eşimin bir çantası vardı. Otobüste unuttu. Siyah, altı kahverengi bir çanta. İçinde değerli bir şey yok. Bir kitap, ders notları, makyaj malzemeleri…
Kemal birden anladı; bu güzel rüya, bir kâbus oluyordu. Şimdi, Kayıp Eşyalar Bürosu’nun koridoru, çocukluğunun korku tüneliydi. Çok yorgundu. Parmaklarının ucundaki çanta ile vedalaştı. Çantanın içinde hayalleri vardı. Planları, sevgilisi, geleceği, kokusu vardı. Bu kadar aptallık mümkün müydü? Çok üzgündü, formu bile unuttu. Adam ona çok benziyordu. Artık bu adamı ve kadını tanımak istemiyordu. Çünkü biliyordu. Kemal, “o adam” değildi. Kayıp Eşyalar Bürosu’nda çalışıyordu ve bu hiç değişmeyecekti… Bunu biliyordu. Çanta, Kemal’e yaşam verdi. Ama adam, hayalleri o çantanın içinde götürdü. Yağmur yağıyordu. Bahar yağmuru. Kemal, bir geleceğe doğru, mutsuzluğa doğru yürüyordu. Birden öyküleri düşündü, üzüldü. O kitaptaki tüm öyküleri yaşadı ve bitirdi. Sıra son öyküdeydi. Onun elbiseleri şimdi benim üzerimde. Beni Kayıp Eşyalar Bürosu’nda unuttular. Onun elbiseleri benim üzerimde. Anlıyordu; istekleri, planları, geleceği, yaşamı çok uzaktaydı… Babasının istekleri, geleceği çok uzakta ve onun babasının da…
Onun elbiseleri şimdi benim üzerimde. Adresim Kayıp Eşyalar Bürosu.