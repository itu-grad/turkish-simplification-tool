Bir çanta insanın yaşamını değiştirebilir mi?
Kemal askerden döndüğünde sadece lise diploması ve bir de ehliyeti vardı. Şimdi ne yapacaktı, bilmiyordu. Aile dostları babasıyla konuşmuştu. Bu oğlanı en azından memur yapalım, tanıdıklar var, onu otobüs işletmelerinde işe sokalım. Kimse Kemal’e bir şey sormamıştı. İş bulmak, onun durumundaki bir genç için büyük bir sorundu. Ayrıca bu oğlanı işe yerleştiren aile dostları, bir süre sonra onu bir “iyi aile kızı” ile evlendirecekti. Bu çok açıktı. Kemal aptal bir delikanlı değildi. Gizlice konuşulan konuları, sessiz hazırlıkları hissediyordu. Ama bunları önemsemiyordu. Nasılsa kendi başına yapabileceği bir şey yoktu. Ayrıca annesi ve babası sakin bir dünya kurmuşlardı ve o da aynı sakin dünyayı, tekrar, başka bir evde kurmak istiyordu. Kayıp Eşyalar Bürosundaki işine bu düşünce ve duygularla girdi. Bu büro otobüslerde unutulan eşyalar için bir tür depoydu. Sahipleri gelene kadar eşyalar bir süre büroda beklerdi. İş çok kolaydı, bir haftada öğrendi. Şoförler her akşam ve her sabah garaja döndükten sonra otobüslerini kontrol eder, unutulan eşyaları büroya getirirlerdi. Kemal formu doldururken şoförler sabırsızlıkla numaralarını, otobüs hattını, eşyayı bulma saatini söylerler ve Kemal’i eşyalarla yalnız bırakırlardı. En çok unutulan şemsiyelerdi. Tabii kış aylarında. Şemsiyeler için büroda özel bir bölüm vardı. Özellikle siyah, katlanabilir erkek şemsiyeleri için. Onun dışında akla hayale gelmeyecek şeyler unutulurdu. Televizyon anteninden bozuk ev aletlerine (en çok ütü, ne garip!), yeni giysilerden çile çile yünlere, çeşit çeşit çivi, vidadan, elektronik öğrencilerinin malzemelerine, ders kitaplarından dergilere kadar her şey… İnsanların kullandıkları her şeyden birer parça. Şoförler yiyecek türünde şeyler getirdiği zaman bu yiyecekleri büroda yiyorlar ya da çöpe atıyorlardı. Kemal, depoya kaldırmadan önce formun sonundaki kutuya kayıp eşyayla ilgili özellikleri yazıyordu ve sadece o zaman düşünüyordu. Onun dışında Kemal’in işinde her şey otomatikti. Zaten bu eşyalar çok ilginç olmuyordu. Ama bir gün…
Kemal’in işteki altıncı ayıydı. Nisanın ortaları. Güneşli havalar, yaklaşan sıcak yaz günlerini haber veriyor ve az da olsa şehirdeki insanları mutlu ediyordu. O akşamüstü bir çanta geldi. Şoför çantanın içine bir bakmış, ıvır zıvır, önemli bir şey yok, demişti. Siyah, ucuz, alt kısmı kahverengi deri, bayan çantası. Çantanın içindeki eşyaların listesini yapmak için çantayı açtığı zaman yükselen koku Kemal’in içini bir hoş etti. Belli ki çanta, çok güzel bir kıza aitti. Güzel kızlar güzel kokardı, ama tersi de mümkündü, bu sevimsiz düşünceyi hemen kafasından attı. Çantadaki eşyaları güzelce masanın üzerine dizdi. Bir kitap (Korkuyu Beklerken, Bütün Öyküleri Oğuz Atay), bir koku (Adidas), bir ajanda (küçük, siyah plastik kaplı), fotokopiler (İngilizce notlar), küçük bir makyaj çantası. Hepsi buydu. Kemal dikkatle formu doldurdu. Sonra eşyalara bir daha baktı. Bunların sahibi genç kız nasıl biri, merak etmeye başladı. Bu kız hakkında hayaller kurmak istemiyordu. Böyle boş hayaller kurmak, çok da hoş bir durum değildi. Kendini kötü hissedecekti. Onun yerine eşyaları çantaya doldurdu, kitabı kendi çekmecesine, diğer kitapların yanına koydu. Bütün gün canı sıkılıyordu. Bu yüzden unutulan kitapları kendisi için ayırıyor, bazılarını okuyor, sonra depodaki yerlerine kaldırıyordu. Ertesi gün, öyküleri okumaya başladı. Öğlene kadar öykülerin yarısını okumuştu. Öykülerin birçoğunu sevmişti. Unutulan kitapların hepsini sonuna kadar okuyamamıştı, ama bu kitap Kemal’in hoşuna gitmişti. Bazı öyküleri, çizgi roman okur gibi heyecanla okumuştu. Öğleden sonra kitabın kalanını da bitirdiği zaman akşamüstü kızın çantası için geleceğini düşündü. Oysa, genellikle kimse bu eşyaları almak için gelmiyordu. Belki nerede unuttuklarını hatırlamıyorlardı, belki de böyle bir büronun olduğunu bilmiyorlardı. Ama Kemal kızın bu kocaman çantayı arayacağını düşündü. Tuvalete gitti, saçlarını taradı. Bir süre aynada kendisine baktı. Yakışıklı mıyım? Bilmiyordu. Çantanın sahibi kız ertesi gün de gelmedi. Bir sonraki gün de. Araya hafta sonu girdi. Kemal içinde büyüyen bir umutla işe geliyordu. Her gün temiz gömlek giyiyor, her sabah daha bir özenle tıraş oluyordu. Kızla karşılaştığı zaman nasıl davranacağını, nasıl bir bakışla, nasıl bir ses tonuyla etkileyici olacağını düşünüyordu. Ama hiçbir senaryo gerçekçi görünmüyordu.
Kız, daha sonraki günler de gelmedi. Kemal artık gelmeyeceğine emindi. Böyle ümitsiz durumlarda çantayı çıkarıyor, kızın deodoranını hafifçe sıkıyor, derin derin kokluyordu. Bu gerçekten iyi geliyordu.
Bir gün Kemal bu hayallerin dayanılmaz bir tutkuya dönüştüğünü anladı, buna bir son vermeliydi. Yaşamı boyunca hiç görmediği bir kıza âşık olmak… Bu saçma bir şeydi. Buna kesinlikle bir son vermeliydi. Akşam olmuştu. Gölgeler uzamış, deponun köşelerindeki karanlık büyümüştü. Diğer eşyalara baktı. Unutulmuş, öylece bırakılmış, sahipsiz eşyalar. Sahiplerini bekleyen eşyalar. Kendisi de onlar gibiydi işte. Onlardan ne farkı vardı? Bu düşünceler büyüdü ve onu ilginç bir noktaya getirdi: Kız buraya gelmiyorsa, o, kıza gidecekti. Kim olduğunu, nerede olduğunu, neye benzediğini bilmiyordu, ama hepsini öğrenebilirdi.
Çantayı raftan aldı ve masasına döndü. İçindeki eşyaları çıkardı, bir dedektif gözüyle tekrar inceleyecekti. İşte deodoran, makyaj çantası, fotokopiler ve ajanda! Ajandayı ilk gördüğünde de bir ad ya da adres var mı diye bakmıştı ama bir şey bulamamıştı. Ajandayı tekrar incelemeye başladı.
Ajanda üzerinde iki gün boyunca çalıştı. Çok az şey öğrenebildi. Çoğu sayfa boştu. Bazı randevular, taksit günleri ve işler yazıyordu. En son not, iki hafta öncesinin cumartesi günündeydi; 14:00 Süheyla, Fıstık Pub. Kemal keşke daha önce şu deftere baksaymışım, diye düşündü. Tabii ya, o zaman gider, Fıstık Pub’ı bulur ve orada kızı beklemeye başlardı. Onu mutlaka tanırdı. Sonra ne yapacaktı? Bu önemli değildi. Onu bir bulsa... Önemli bir başka bilgi de bir dershanenin taksit miktarıydı. Ama dershanenin adı yoktu. Fotokopilerden bir dil dershanesi olduğunu anladı. Hafta sonuna kadar planlar yaptı. Dershaneyi bulmaya çalışmak iyi bir başlangıç olabilirdi. Kızın çantayı unuttuğu otobüs hattı üzerinde araştırma yapmak gerekiyordu. Tüm dershanelere gidecek, ücretlerini öğrenecekti. Taksit miktarını ajandadaki miktarla karşılaştıracak, doğru yeri bulacaktı. Hafta sonu şansına hava günlük güneşlikti. Şu çingenelerden bir demet çiçek almayı ve Fıstık Pub’da onu bekleyen sevgilisine gitmeyi ne kadar çok isterdi! Ama buna daha çok vardı. Daha çok…
Zevkli bir gün geçirdi. Birçok dershaneden fiyat almıştı. Kafelere bakmış, eski kitapçıları dolaşmıştı. Herkes sokaklardaydı. Rastlantıyla kitap almıştı: Kitapçıdayken satıcı ne aradığını sormuş, Kemal de birden Oğuz Atay’ın kitapları ne tarafta demişti. Satıcıya yüklü bir para öderken, bu da planın bir parçası, diye düşünüyordu. Bir yandan da kafede karşılaştıkları zaman kıza kitaplardan, Oğuz Atay’dan söz açtığını hayal ediyordu. En çok onu severim. Evet, bütün kitaplarını okudum. Siz de mi İngilizce kursuna gidiyorsunuz? Ben çalıştığım için hafta sonuna yazıldım. O gün hafta sonu için ayırdığı tüm parasını harcamıştı, bu yüzden ertesi gün evde kalmaya karar verdi.
Sonraki haftayı okuyarak ve düşünerek geçirdi. Aldığı kitapları okuyor, yorulduğu zamanlarda dershane fiyatlarına bakıyor, gelecekteki sevgilisinin şu anda hangisinde olduğunu tahmin etmeye çalışıyordu. Bir yandan da dershane ücretleri uygun gelmeye başlamıştı. İngilizce öğrenirse belki daha iyi bir işe girer, kızın karşısında utanmazdı. Ayrıca yabancı bir dil öğrenmek kendisi için yararlı olacaktı. Belki yeni bir işe girerdi. Turizm şirketi örneğin! Kesinlikle dil bilmek gerekiyordu. Kemal, bu düşünceyi sevdi. Hemen işini değiştirmese bile belki başka şeyler yapabilirdi. Örneğin üniversite sınavına girebilirdi. Belki çok çalışırsa ve sevgilisi de destek olursa (kızın üniversite öğrencisi olduğundan iyice emindi) açık öğretimi kazanabilirdi. Açık öğretimde okula gitmek gerekmiyordu, böylece hem işine devam eder hem de okurdu. Çok heyecanlıydı. Hem İngilizce bilir hem üniversite mezunu olursa, artık bu kayıp eşyalar bürosuna gerek kalmazdı… Bütün bu düşüncelerle rafların önünde duruyor, tuhaf bir sevgi ile eşyalara bakıyordu. Böyle anların birinde…
Evet, böyle anların birinde biri geldi. Bir adam. Kendisi gibi esmer… Aynı boyda… Bir çanta soracaktım. Eşim otobüste unutmuş. Siyah, altı kahverengi bir çanta. İçinde değerli bir şey yokmuş. Bir kitap, ders notları, makyaj malzemeleri…
Kemal bunları duyunca uzun zamandır gördüğü güzel rüyanın bir kâbusa dönüştüğünü fark etti. Şimdi, Kayıp Eşyalar Bürosu’nun koridoru, çocukluğunun korku tüneliydi. Depodan çantayı çıkardı, adama verdi. Sanki her şeyini kumarda kaybetmişti. Çok yorgundu. Parmaklarına değen çantayla içinden vedalaşıyordu. Çantanın içinde hayalleri vardı, bu belliydi. Planları, sevgilisi, geleceği, kokusu vardı. İnsan bu kadar aptal olabilir miydi? O kadar üzgündü ki, adama formu imzalatmayı unuttu. Bir an önce adam oradan gitsin istiyordu. Bu kendine çok benzeyen adam ve gücüyle tüm yaşamını değiştirecek olan kadın kim, bilmek istemiyordu. Çünkü bilmesi gerekeni biliyordu. “O adam” olmadığını biliyordu. Kayıp Eşyalar Bürosu’nda çalıştığını, bir memur olduğunu, büyük bir olasılıkla bunun hiç değişmeyeceğini biliyordu. Adam, uzun zamandır kendisine yaşam veren her şeyi o çantanın içine koymuş, götürmüştü. Yağmur yağıyordu. Kemal, olmayan bir geleceğe doğru, mutsuzluğa doğru yürüyordu. Üzüntüyle o kitaptaki tüm öyküleri okuduğunu düşündü. Sıra son öyküdeydi. “…Neden bilmiyorum, son günlerde istasyon şefini de buralarda göremiyorum. İzinli olduğunu düşünüyorum çünkü yıllardır hiç tatil yapmamıştı. Onun elbiseleri de şimdi benim üzerimde…”
Üzüntüyle o kitaptaki tüm öyküleri yaşadığını ve bitirdiğini düşündü. Sıra son öyküdeydi. Onun elbiseleri de şimdi benim üzerimde. Kayıp Eşyalar Bürosu’nda unutulan bir memurun, Kemal’in üzerinde. Benim üzerimde. Özlediği yaşamın çok uzağında olduğunu, babasının da özlediği yaşamın çok uzağında olduğunu, onun babasının da… anladı.
Onun elbiseleri şimdi benim üzerimde. Adresim Kayıp Eşyalar Bürosu.